    {
	  "title" : "„Пиринско“ вече е бирена марка №1 в България",
	  "imageUrl" : "https://bforbeer.files.wordpress.com/2015/12/pirinsko.jpg",
	  "postDate" : "2016-12-29T16:25:08.992Z",
	  "content" : "Според данните на AC Nielsen за ноември т.г. „Пиринско пиво“ е пазарен лидер при бирите в България и марка №1 за страната. Това съобщи ръководството на „Карлсберг България“ по време на годишната си среща с медиите. Уточнено бе, че „Пиринско“ запазва позицията си на лидер и за София. Ръстът на марката за тази година е впечатляващ – 25%, а тя вече заема пазарен дял от 16.4% от всички бири.Ръстът на „Карлсберг България“ като цяло също е значителен – 27% на обем производство. От компанията подчертаха, че това е най-големият им ръст от стъпването в България.\r\nПокачване има и при отделните марки – най-внушително (270%) е при „Будвайзер“, която „Карлсберг България“ внася от Чехия, голямо (50%) е и при бира „Карлсберг“ (тук принос има и европейското първенство по футбол), при „Туборг“ пък е 7%.\r\nКато значим успех от пивоварната отчитат налагането на „Пиринско Младо пиво“ и „бомбичката“ – „Шуменско специално“, която е с основен принос за ръста от 32% на марката „Шуменско“ (тя вече има 8,8% пазарен дял).\r\nДанните за общата картина на бирения пазар сочат 6% ръст на обема на пазара на бира, който е най-висок в последните години. Основна причина е повишаването на туристическия поток. Затова и най-силно увеличение е отбелязано по Черноморието – 14% за Варна и региона и около 10% за Бургас и южната ивица. Най-нисък е на Северозапад – около 0,1%, като това се обяснява с тежката икономическа ситуация там.\r\nКонсумацията на бира в пластмасови (PET) бутилки продължава да доминира – около 62% от продажбите. Има и ръст от 26% при продажбата на кенове, които вече държат 14,4% от общия пазарен дял. Това пък е следствие на факта, че заради свитата покупателна способност на българина, той предпочита да консумира бира в домашни условия или в паркове, а не по заведения.\r\nОт „Карлсберг България“ стартираха наскоро и една отлична инициатива – „Наздраве за природата“, която цели да насърчи връщането на оборотни стъклени бутилки. Това е опит да се върне културата към стъкления амбалаж, която почти замря в последните 15-ина години."
	}

	{
	  "title" : "Създадоха електронен език за дегустация на бира",
	  "imageUrl" : "http://www.cross.bg/photo_new_gallery/2013/07/19/8f66a07c1a526cef089a17d411b9f504.jpg",
	  "postDate" : "2016-02-01T16:25:08.992Z",
	  "content" : "Учени от Автономния университет в Барселона създадоха електронен език със сензори. Външно устройството не прилича на човешкия език. Всеки един от 21-е йонни сензора в него реагира на различни вещества, включително амоний, натрий и хлорид.За да научат езика да разпознава различните видове бира, изследователите подробно са изучили химичния състав на няколко от тях. Получените данни са програмирани в устройството.Благодарение на компютърния анализ на данни и автоматичен процес на обучение на устройство, успяхме да разграничим едно от друго черно пиво, малц, пилзер , елзаска и безалкохолна бира с точност от 81.9%, каза ръководителят на изследването Мануел де Вале.Специалистите възнамеряват да усъвършенстват устройството, за да може да различава нови видове бира и други течности."
	}

	{
	  "title" : "Hills влезе в бутилки и извади предколедно пушена бира",
	  "imageUrl" : "https://bforbeer.files.wordpress.com/2016/12/hills.jpg",
	  "postDate" : "2016-12-28T16:25:08.992Z",
	  "content" : "Основателите на Hills стартираха с намерението да предлагат бирите си само наливно. Това обаче срещна контражелание на клиентите – да намират Hills и в бутилки. Речено – сторено, при това отново с много бързи темпове, с каквито до момента се отличава базираната в Перущица пивоварна.\r\nОт тази седмица на пазара вече има бутилирана Hills, като аз лично я намерих в магазина на 100beers, но тепърва тя ще се появява в още избрани магазини и заведения в Пловдив, София, а скоро и в другите градове, където има интерес към крафт бирите.\r\nОт пивоварната бяха обещали и коледна изненада, като и тя вече е факт. Когато отидете с нагласата да си вземете познатите ви вече две бири на Hills – пилз и вайцен, ще намерите още една. Тя също е в германски стил и по-точно раух бира. Точно така – изборът е спрял на пушена бира, като символично признание към заслугите за този стил и към пивоварството изобщо на Бамберг. Германският град, известен с наситения си брой пивоварни и със своите пушени бири.\r\nКакви са всъщност тези бири. Ароматите и вкусовете на тютюнев дим, бекон, жарава се дължат само и единствено на малц, който е опушен на бук и се използва при направата на пивото, което иначе е в духа на мерцен/октоберфест бирите. Традицията да се прави раух бира се спазва вече над два века от две пивоварни в Бамберг – познатата и у нас Schlenkerla и Spezial. Разбира се – и в Германия, и по света има редица други компании, които правят своите реверанси към пушения малц.\r\nСветлата пушена бира на Hills се придържа към каноните на стила. И дори, смея да твърдя, е много добро изпълнение. Бира, която притежава всичките нужни отличителни черти. Тя е с 5% алк. и 12,1% плътност. При наливане образува стабилна и много трайна пяна, което е отлична характеристика. Опушеният нюанс е балансиран – нито твърде натрапчив, нито прекалено незабележим. Усещането е за лек дим и бекон. Цветът е на типичен мерцен – тъмножълт към меден и леко мътен, тъй като Hills Helles Rauch е нефилтрирана. Бирата притежава богато малцово тяло, в което пушеният малц се усеща дори по-силно отколкото на аромат. Има нюанс на препечен хляб, а горчивината във финала е минимална, като по-силна не е и нужна. Газировката е на необходимото ниво.\r\nЧудесното изпълнение на този раух се допълва и с ценителската бутилка от 0,5 l, която е от най-висок клас, с черно стъкло, която максимално предпазва бирата от светлина. Тя, както и дизайнът, съчетани с качествата на самата бира, комплексно заслужават висока оценка – 8/10.\r\nВ допълнение тази пушена бира идва тъкмо като по поръчка за предстоящите богати празнични трапези. Защото се съчетава удачно с печени меса – на грил или на фурна, с наденички, с дори с печени картофи с лук, а в по-лек вариант – със сандвичи (най-добре със сирене, като подходящо би било чедар)."
	}

	{
	  "title" : "„Гларус“ пусна един достоен IPA",
	  "imageUrl" : "https://bforbeer.files.wordpress.com/2016/12/img_6634.jpg",
	  "postDate" : "2016-12-19T16:25:08.992Z",
	  "content" : "Ако някой се е заяждал, че „Гларус“ не е точно крафт пивоварна, сега може да преосмисли коренно позицията си, след като пивоварната излезе с новата си бира, която е в стил, позната на всички познавачи, хипстъри или просто фенове на бирата. Точно така – става въпрос за Индия пейл ейл (IPA).\r\nBlack Sea IPA е първа в няколко отношения за „Гларус“. Тя е първата нефилтрирана бира за компанията и поради това има дрождева утайка. Затова, особено за такъв специфичен стил със силно охмеляване е повече от препоръчително бирата да се налива внимателно, а останалата утайка може да се изпие и отделно. Но сипана наведнъж в чашата, тя размътва пивото и до известна степен отнема от вкусовите и ароматните му качества. Иначе тази IPA е с бистър, тъмнобакърен цвят, резултат от комбинацията от малцове.\r\n„Гларус“ също така за първи път използва в Black Sea IPA своята нова придобивка – системата Hop Gun. Тя е предназначена за по-силно охмелените бири и осигурява максимално усвояване на ароматите и маслата от вложения хмел. Това от своя страна дава още по-стабилен и траен вкус. Разликата се усеща веднага след наливане и дава усещане за съвсем прясно вложен хмел.\r\nТук за ароматизиране от „Гларус“ са използвали сорта Chinook, чийто профил включва аромат на бор, билки и малко на грейпфрут. Именно борова гора и билки се долавят на аромат тук. Пяната е добра и остава на траен тънък слой, което е добра атестация. Във вкуса споменатата комбинация от хмелове дава едно добро плътно тяло (плътността е 13%) и нюанс на карамел, преди да настъпи характерната за стила горчивина. Тя тук е балансирана (45 IBU) и дава едновременно комплексен вкус и премерено усещане – без да разочарова любителите на IPA, но и без да откаже моментално незапознатите, както би го сторил например един охмелен чук от BrewDog. Финалът е сух и вече в него по-отчетливо присъства усещането за червен грейпфрут. Бирата е с 6% алк и в това отношение е втората по сила в портфолиото на „Гларус“ след Dubbel.\r\nЗа първи път е променена и познатата стилистика на етикета, който тук запазва гларуса като основен елемент, но го представя на по-различен, тъмен и определено удачен фон. Като цяло бирата заслужава една добра оценка – 7/10.\r\nBlack Sea IPA е и първа от серията лимитирани бири на пивоварната. Следващите ще бъдат сесиен IPA и стаут, които се очакват през януари."
	}


	{
	  "title" : "„Ромбус“ вкара една домашна бира в историята",
	  "imageUrl" : "https://bforbeer.files.wordpress.com/2016/12/rhombus.jpg",
	  "postDate" : "2016-12-12T16:25:08.992Z",
	  "content" : "Съботният ден беляза много важен етап в развитието на бирената култура в България. За пръв път се проведе конкурсът Black Rhombus, който към момента няма аналог у нас, въпреки че подобни практики вече са широко разпространени в Европа. Името му ясно сочи, че в основата стои стартиралата изключително ударно пазарджишка пивоварна „Ромбус“. Нейните собственици имат дълбока емоционална връзка с домашното пивоварство и именно това роди идеята за състезанието. Която бе – да се оценят тъмни домашни бири, като тази на първо място ще бъде сварена в пивоварната. Съответно да има възможността да бъде опитана от по-голям брой ценители.\r\nТръпката от тази перспектива, а и желанието да всеки си направи сверка на собственото си домашно пиво с тези на останалите, доведе до заявката на 24 претендиращи бири. Журито бе затруднено не от големия брой участници, а от доброто им качество, почти без изключения. Стигна се дори до решението на финала да бъдат допуснати седем бири, вместо предвидените шест. Дори имаше и запитване за възможността да се присъдят две трети места. В крайна сметка победата отиде за сливенския майстор Мартин Марчев, който вече има отличия на международни конкурси, а е и известен с интереса си към експерименти. Сега неговите търсения го бяха довели до резултата, наречен 42 Star Anise Stout – стаут с вложен звездовиден анасон. Бира, която определено е много интересна и определено трябва да бъде опитана. Очаква се тя да бъде широко достъпна най-късно до Петия международен конкурс за домашно пиво, който ще се състои на 1 април 2017 г. в София.\r\nНа останалите призьори домакините бяха осигурили награди във формата на малц за следващи варки. За всички други участници пък бе обявено, че ще има и следващ такъв конкурс. А участници и зрители бяха наградени за решението си да посветят почивния си ден на пътуване до Пазарджик с възможността ексклузивно да опитат първи няколко нови бири – Руски имперски стаут, Експорт стаут (отлежал в дъбово буре), шварц бира с австралийски лагерни дрожди и красавицата The Spirit of Queen „C“ – отлежала в буре от дюлево бренди. Тях „Ромбус“ ще пусне поетапно на пазара в следващите седмици и месеци.Победителят в Black Rhombus 2016 – Мартин Марчев (в средата), заедно със собственика на пивоварната Стойчо Пампов (вляво) и нейният консултант Темелко Пампов."
	}

	{
	  "title" : "Бургаската Veritas развива вече шест стила бири",
	  "imageUrl" : "https://bforbeer.files.wordpress.com/2016/12/veritas-lager.jpg",
	  "postDate" : "2016-12-25T16:25:08.992Z",
	  "content" : "Около година и половина след старта си бургаският брюпъб „Пивоварната“ може да направи своята горда равносметка, че се развива възходящо. Клиентите, които са посещавали заведението в началото и го правят сега, определено ще се съгласят в качествената разлика – и относно броя бири, и тяхното усъвършенстване. Ако в този момент решите да отидете в „Пивоварната“ на ул. „Хан Крум 6“ (срещу хотел „Космос“), то ще откриете вече шест стила бири Veritas, което е похвално разнообразие.\r\nФлагманите на „Пивоварната“ всъщност са два – лагер и амбър. Като лагерът е това, което всеки би искал да вкуси – свежа, нефилтрирана светла лагерна бира с трайност едва 48 часа.В началото мнозина имаха критики, че амбърът е по-светъл от лагера, но сега всичко си е дошло на мястото. Хубави думи тук заслужава технологът на „Пивоварната“ – Петър Петров, който е успял да постигне един оптимален баланс във всяка от бирите. Специално при амбъра той е довел до резултат, че това е и най-търсената бира в заведението. Със своята пивкост и тя, и светлият лагер осигуряват една достойна компания към храната.\r\nНовост обаче е и вторият амбър, който е от ейлов тип. Значително по-плътен вкус със своите 13,3% (алкохолът е 5,4%), при отпиване се усеща богато малцово тяло, а също комбинация от цитрусови и флорални вкусове във финала.Иначе повечето налични Veritas са си ориентирани към германските традиции. Трябва да се спомене шварцбирата, носеща своите кафеени и карамелени аромати, а и дункелвайсът (тъмна пшенична) – придържащ се към изискванията на своя стил. Индикациите са, че в момента се работи и по други нови бири. Ще има и сезонни.\r\nАко искате още една изненада, то тя идва в лицето на Veritas IPA – индийски пейл ейл, направен достатъчно балансирано, за да се хареса и на любителите на този стил, и на тези, които за първи път се запознават с него. Тъкмо за вторите е спестена хипергорчивината, но все пак този IPA си е с достатъчно сериозен IBU. Комбинацията на малцове придава карамелен аромат, към който се добавя усещането за грейпфрут и манго, додадено от хмела. С параметри, близки до класиката – 5,2% алк, 12,5% плътност, Veritas IPA просто задължава да бъде повторен още същия ден/вечер.На тези, които още не са посещавали „Пивоварната“ и скоро не им се очертава пътуване до Бургас, се открива удобна възможност да дегустират част от бирите Veritas тази седмица в София – в четвъртък, по време на Craft Beer Taste, организиран от DiiVino от 12 до 20 ч. в сградата на Софарма Бизнес Тауърс“ (втория етаж на търговския център). А всеки, който се поинтересува още за брюпъба, то може да намери подробности в сайта на заведението, на който има и достатъчно полезна информация за крафт бирата, нейната история, технологически подробности и т.н."
	}


	{
	  "title" : "Горнобанците от Blek Pine потопиха кокос в бирата",
	  "imageUrl" : "https://bforbeer.files.wordpress.com/2016/11/bpcoconut.jpg?w=200&h=300",
	  "postDate" : "2016-11-12T16:25:08.992Z",
	  "content" : "Преди няколко дни пивоварната Blek Pine отпразнува своя първи рожден ден и определено има с какво да се похвали през изминалата година. Разнообразието от бири, което пуснаха двамата бирени ентусиасти от Горна Баня, е завидно. Само от началото на 2016 г. те извадиха от ферменторите си американски светъл ейл, няколко варианта на IPA (сесийна, за групата Odd Crew, за фестивалите Sofia Metal Fest и Wrong Fest), изкараха първия български ръжен IPА, направиха ейл с кайсии и такъв с тиква и мед, а колаборацията им с „Диво пиво“ роди ейл с печени сини сливи. Този дълъг списък бе прясно обновен от кокосов портър, който вече е на вашето внимание на местата, където и досега сте намирали бирите на Blek Pine. Тези, които решиха да поздравят Боби и Митко на място в Горна Баня за рождения ден на техния проект, успяха да опитат и наливния вариант на портъра.\r\nЕтикетът следва познатия стил, наложен и при предходните бири. Елементът с използваната ключова съставка (в случая кокос) е отново залегнал в изображението. Има я и грешката в изписването. И вече занапред ще стане притеснително, ако има правилен надпис.\r\nПри наливане бирата прави кратка и нетрайна пяна, което е съвсем допустимо в стила. А тази бира има допирни точки най-вече с имперския портър. Тя е с висок алкохолен градус (7,7%) и плътност 16,5%. Признавам си, че усетих много слабо кокоса в аромата. Той повече се забелязва на вкус, ако бирата е поднесена на подходяща температура (10-12 градуса). Но, ако си оставите Кокоnut Porter да ви отлежи хубаво няколко месеца (естествено, изпийте задължително и един сега за сравнение), то вероятно кокосът би се чувствал още по-осезателно.\r\nИначе в аромата повече се долавят сини сливи, дори се появяват асоциации за конфитюр (такива няма вложени в бирата, а е типичен аромат за стила, резултат от ферментацията). Усещат се още кафе, какао и леко алкохол, който при отпиване вече се чувства по-сериозно. Вкусът е плътен, с ликьорени нотки, които дават един сгряващ ефект. За кокоса вече стана въпрос, но като цяло бирата не е сладка като за такъв плътен портър. Обаче не е прекалявано и с горчивината.\r\nАко мога да синтезирам впечатленията си за Кокоnut Porter, то това е един интересен експеримент, за който знам, че е претърпял няколко корекции от първоначалния си вариант. Сегашният е отлежал няма и месец. Затова един приличен престой във вашите резерви не би му навредил, а напротив. Оценка 7/10.\r\nМного е възможно това да бъде последното или предпоследното предложение от Blek Pine за годината, но като цяло заслужава да бъде опитана и преценена. Още повече, ако сте любители на плътните тъмни стилове бира. И забележете – щом големите пивоварни не извадиха нищо ново и различно през този есенно-зимен сезон, то малките се надпреварват да приковат вниманието на аудиторията. При това почти всичките им нови бири са на едно прилично към много добро ниво."
	}

	{
	  "title" : "Ново трио от „Ромбус“",
	  "imageUrl" : "https://bforbeer.files.wordpress.com/2016/11/1.jpg?w=300&h=247",
	  "postDate" : "2016-11-21T16:25:08.992Z",
	  "content" : "Пазарджишката крафт пивоварна „Ромбус“ излезе на пазара само преди месец, но за сметка на това настъпва с впечатляващи темпове. С последните си три попълнения, които са налични от няколко дни, компанията вече предлага 6 бутилирани бири (част от тях и наливни), както и три само наливни, засега (специално, светло и английски портър).\r\nВъпросното разнообразие радва, както и фактът, че от „Ромбус“ лансираха и нови стилове, които досега нямаха български примери. Като имперски портър, имперски ейл (реално double IPA), пшеничен IPA. Най-новите три продължават тази тенденция – белгийски блонд, американски пшеничен ейл и черен IPA. Включително и с изчистената черно-бяла визия на етикетите.Ако спазим логичната поредица за дегустиране, то първите думи трябва да са за белгийския блонд, който ни посреща с блондинка на бутилката. От него получаваме това, което очакваме – пивък светъл ейл с белгийска мая и плодови аромати, и вкусове. При наливане прави добра пяна, макар и не толкова обилна, както при стандартните белгийски варианти, но основната причина е, че при тях най-често се използва бутилкова доферментация, а тук – не. Предимството на настоящия вариант обаче е бистротата на пивото, което е с меден цвят. В аромата се усещат кайсия, банан, карамел и белгийска мая, като изразените феноли говорят за една по-висока температура на ферментация – около 23-24 градуса, което е желателно за този стил. Добре оформеното малцово тяло при отпиване пък е последвано от фина пикантност във финала и една изненадваща и приятна кисела жилка. Използваните тук хмелове са благородни и ненатрапчиви, затова и резонно не се открива някаква силна горчивина в завършека, а вместо нея идват плодови нотки. От пивоварната посочват за блонда „Пиво особено подходящо за есенните дни“. Аз бих добавил – не само за есенните. Оценка 7/10.Следващата поред е американската пшенична бира. Тя има допирни точки с познатата вече „Ромбус Weizen IPA“, но и разлики. И в двата случая пшенична бира се съчетава с американски хмелове. При Weizen IPA обаче маята е типична за немски пшенични бири, пшеницата е в съотношение 60:40 спрямо светлия малц, а американските хмелове са Amarillo и Mosaic, като горчивината не е толкова изразена. При American Wheat се използва типична американска мая. Хмеловете са Amarillo, Chinook и Citra, като и трите се използват при сухото охмеляване, което дава още по-комплексни аромати на бирата. А съотношението на малцовете е 50:50. Американската пшенична е с 5% алк, т.е. малко по-нисък процент от Weizen IPA (5,8%). Ароматите са изцяло от щатските хмелове – основно манго и пъпеш, но се усеща и пшеницата. Горчивината е умерена към силна, с траен остатъчен ефект, а финалът комбинира усещане за грейпфрут, пъпеш, манго. Оценка 7,5/10.На финала на тази тройна „дисекция“:) идва черният IPA. Стилът съчетава характеристиките на тъмните стилове бира (портър, стаут) с тези на IPA. Тук балансът се е получил по чудесен начин, по мое мнение. Като си позволявам да прибегна до жаргон, за да определя, че бирата е „таман“ за вкуса ми – без да е твърде силна (5,8% алк), без да е хипергорчива. Прави добра и нетрайна кремава пяна при наливане. Ароматът е на кафе, черен шоколад и карамел, а американските хмелове (отново Amarillo, Chinook и Citra) се усещат най-вече при отпиване. Те придават един богат цитрусов финал, в който надделява грейпфрут. След него обаче отново идват дължащите се на препечените малцове вкусове на кафе и натурален шоколад. Цветът на бирата е наситено черен, тя притежава добра плътност. Направена е така, че спокойно може да повлече след себе си още една от същата. Мога с чиста съвест да й сложа оценка 8,5/10.И при тези три бири, както и на предишните от „Ромбус“, е указано на етикетите с какви храни е подходящо да се съчетаят, както и температура на поднасяне. Тази информация е ценен спътник за тези, които рядко са се сблъсквали със съответния стил или го правят за първи път."
	}


	{
	  "title" : "Гурмето се съчетава отлично с българска бира",
	  "imageUrl" : "https://bforbeer.files.wordpress.com/2016/11/tokev.jpg",
	  "postDate" : "2016-11-17T16:25:08.992Z",
	  "content" : "Това бе доказано от един от най-изявените кулинари в България – шеф Андре Токев, по време на събитие в софийския ресторант „Грозд“, инициирано от Съюза на пивоварите в България (СПБ). Използвайки бирите от пивоварните, членове на СПБ („Болярка“, „Загорка“, „Каменица“, „Карлсберг-България“, „Ломско пиво“, „Бритос“), шеф Токев демонстрира различни комбинации на гурме с бира, в зависимост от нейния стил. При това преобладаващата част от всичките изкушаващи кулинарни примери, са напълно достъпни за приготвяне и в домашни условия.\r\nТака бе показано, че светлите лагери са подходящи за консумация с панирани кашкавалени хапки с доматена салца, с хубав вурст, с рачешко кюфте със салата айсберг или с панирани калмари. Пшеничната бира (вайс) пък удачно предизвиква в менюто да присъстват морски дарове в легло от доматен сос, агнешки кебапчета, вайсвурст или пък типичен германски бретцел, който е поднесен с крем, миксиран от сирена „Филаделфия“ и бри. Една червена бира от своя страна може да възбуди допълнителен възторг с търпеливо печено свинско, увито в мексиканска тортила или пилешка пържола, маринована в зелени подправки и поднесена със сос от къри. В последния случай лютивото провокира сетивата по начин, който да извика желание за още бира, докато се постигне баланс на усещанията. И вече тъмните бири са тези, които могат да вървят ръка за ръка с десерти, ако човек има желание да ги съчетае с храна. Шоколадови „прегрешения“ тук са напълно желани – фъч, торта, дори мъфин, а интересен вариант са палачинки със сладко от портокалови корички, например.\r\nНай-добрият съвет обаче е импровизацията. Ако искате да извлечете максимума от качествата на една бира, то трябва да я комбинирате с интересна храна. Затова в случая гурмето е начин да направите тази комбинация максимално атрактивна. Отделно така бихте развили и уменията си в кухнята.\r\nСъбитието бе свързано и с доброволния ангажимент на пивоварите да предоставят хранителна информация и енергийно съдържание за бирите, произвеждани от членовете на СПБ. Всяка от компаниите вече е публикувала тази информация на своя сайт, а до края на 2017 г. всички ще я обявяват и върху опаковките на продуктите си. Изследвания показват, че в 100 мл светло лагерно пиво има 43-45 (kcal) калории, в тъмната лагерна бира има около 48-52 калории, във вайса има 45, а в червеното – 51 калории. Безалкохолната бира съдържа между 18 и 23 калории на 100 мл. Пивото няма мазнини и сол и съдържанието на въглехидрати е 1-2 гр/100 ml."
	}
